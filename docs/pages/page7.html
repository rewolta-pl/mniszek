<div class="book-content">

<p>Trzy i siedem to dziesięć &ndash; taką pewność chciał mieć nasz święty, ale przecież jej nie zyskał, pan o tym doskonale wie. Gdy się wczyta w jego &bdquo;Wyznania&rdquo;, to widać, że wszystko tam tkane z takich znak&oacute;w niewyraźnych: ze wzruszenia rozmową z przyjaci&oacute;łmi, z zasłyszanej zza muru dziecięcej wyliczanki tolle lege tolle lege, z księgi otwartej na chybił trafił, z uroczego zachodu słońca. A reszta to spekulacje, kombinacje. No więc nie dostał nasz starożytny przyjaciel takiego dowodu, o jaki się modlił. <br />A jednak to niesamowite, że zna pan świętego Augustyna!</p>
<p>No więc&hellip; Tak: byłem znanym księdzem, nawet trochę &ndash; taki mamy zakon &ndash; celebrytą, ścigamy się w tym, rywalizujemy. Byłem więc i ja wziętym kaznodzieją, potrafiącym wprawić w podziw całą parafię. Najeździłem się po Polsce, pociągi to dla mnie nic nadzwyczajnego: pociągi, czasem nawet samoloty, byle zdążyć na czas, bo lud czekał. <br />Ale wolałem koleje, można było sobie odpocząć, poczytać.
</p>
</div>