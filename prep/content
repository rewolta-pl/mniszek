Tak, trafnie pan rozpoznał: jestem księdzem.
Że co, że ten pietyzm, z jakim sobie przyrządzam
herbatę, przypomina liturgiczne gesty?
PKP Intercity serwuje Państwu bezpłatny
poczęstunek – kawa, herbata, woda – i jesteśmy
zdemaskowani.
No może: lata posługi robią swoje. Ministrant
podchodzi i trzeba z ampułek nalać wina i dodać
wody odrobinkę. Wymieszanie natury boskiej z
ludzką. Misterium sporządzania mistycznego
koktajlu.
A więc zdradzają mnie gesty. Bo chyba na
twarzy to już mniej księżowski jestem?
No dobrze, jestem księdzem. Zakonnikiem
nawet. Ale na wygnaniu, czy też w czyśćcu.
Purgatorium.
Teraz pełno nas w pociągach, autobusach: zbiegli
księża, złamani zakonnicy, wstrząśnięci,
pierzchamy byle dalej, na północ, południe…
Wiem, każdy przekonany o swej wyjątkowości i
niewinności.
Proszę się nie obawiać: nie pedofilskie afery,
żaden seks, ani też żadne finansowe matactwa,
###
nie, nie, nie to wygania mnie poza mury
klasztoru.
Słucham? Nie, nie zwątpienie kazało mi opuścić
celę.
Nawet przeciwnie: sprawiła to uzyskana
pewność. Pewność, że jest Bóg. Jest Bóg, z taką
oczywistością jak to, że trzy i siedem to dziesięć.
Z taką.
To ze świętego Augustyna. Ta arytmetyka.
Kojarzy pan?!
Naprawdę?
Niesamowite. I jak tu nie wierzyć w
przeznaczenie. Spotkać w przedziale człowieka,
który zna świętego Augustyna na tyle, by
rozpoznać w tym matematycznym działaniu jego
westchnienia do Boga!
Spotkanie jak Rogożyna z Myszkinem w
wagonie trzeciej klasy kolei
warszawsko-petersburskiej! Tylko kto z nas jest
kim, prawda?...
Oj, przepraszam, tak popisuję się, gadam, bo
namilczałem się ostatnio.
###
Trzy i siedem to dziesięć – taką pewność chciał
mieć nasz święty, ale przecież jej nie zyskał, pan
o tym doskonale wie. Gdy się wczyta w jego
„Wyznania”, to widać, że wszystko tam tkane z
takich znaków niewyraźnych: ze wzruszenia
rozmową z przyjaciółmi, z zasłyszanej zza muru
dziecięcej wyliczanki tolle lege tolle lege, z
księgi otwartej na chybił trafił, z uroczego
zachodu słońca. A reszta to spekulacje,
kombinacje. No więc nie dostał nasz starożytny
przyjaciel takiego dowodu, o jaki się modlił.
A jednak to niesamowite, że zna pan świętego
Augustyna!
No więc… Tak: byłem znanym księdzem, nawet
trochę – taki mamy zakon – celebrytą, ścigamy
się w tym, rywalizujemy. Byłem więc i ja
wziętym kaznodzieją, potrafiącym wprawić w
podziw całą parafię. Najeździłem się po Polsce,
pociągi to dla mnie nic nadzwyczajnego: pociągi,
czasem nawet samoloty, byle zdążyć na czas, bo
lud czekał.
###
Ale wolałem koleje, można było sobie odpocząć,
poczytać.
Tylko teraz to już nawet czytać mi się nie chce.
Odrzuca mnie, nudzi. Ale pan, widzę, też bez
książki. Naczytaliśmy się już obaj i może
starczy.
Gdy przybywałem na rekolekcje wielkopostne,
to naprawdę kościoły pękały w szwach. Na
plakatach moje nazwisko, jakiś efektowny
tytuł… Że coś pan kojarzy? Że jakoś twarz
znajoma? Mniejsza, to naprawdę nie ma
znaczenia. Mnie tamtego już nie ma. Ja tamtego
już w sobie nie wzbudzę.
Nie napiszę już kolejnego błyskotliwego artykułu
broniącego zasad naszej wiary, nie będę z
maestrią obnażał teologicznych błędów w
pismach moich rywali. Mogą odetchnąć z ulgą.
Ja – jak to mówią młodzi – wyczepiam. Ja – pas.
Przez parę miesięcy, więcej nawet, myślałem, że
jakoś wytrzymam, że dam radę: bracia szanowali
moje milczenie, solidaryzowali się z mym
dramatem. Mogłem sobie cicho wzdychać,
###
celebrować swój stan, podczytywać poezję: Że
nie mam już nadziei bym powrócił. Że nie mam
już nadziei… Prawda, takie kawałki.
Ktoś by tam za plecami złośliwie się zaśmiał,
zachichotał, ale przecież mogłem ciągnąć jako
złamany nieszczęściem mnich, mogłem z
tajemniczym, gorzkim nieco uśmiechem patrzeć,
jak niczym piasek w klepsydrze przesypują się
kolejne święta, jak zmieniają się kolory
liturgicznych szat, jak coraz to nowi kandydaci
przychodzą do nowicjatu, jak odmładza się wciąż
nasza wyborna schola.
Ile jeszcze przyszłoby mi tak żyć? Pewnie ze
dwadzieścia, trzydzieści lat. Nasz klasztor nie
jest taki zły, siostrzyczki dobrze karmią, nie
złapałem reumatyzmu, serce równomiernie
pompuje krew, czuję się dość dobrze, nawet
świetnie, o ileż lepiej od rówieśników
cierpiących na bóle głowy, powykrzywianych,
narzekających na łamanie w kościach.
Patrzę czasem na nich i odczuwam grzeszną
satysfakcję, że trzymam się całkiem dobrze…
###
Straszne, prawda? Niezmierzone są we mnie
zasoby Schadenfreude.
No, dałbym radę. Strzygłbym starannie tę bródkę
i wąsy, przecierał swoje dyskretnie eleganckie
okulary bez oprawek i ciągnął jakoś ze sławą
dawnego błyskotliwego wykładowcy,
przygotowującego młodych do posługi.
Ciągnąłbym, ktoś odnalazłby którąś z moich
dawnych książek, natknął się na artykuł lub zapis
rekolekcji, pochwalił. Byłem dobry w tym.
Niektórzy mówią, że najlepszy w kraju.
Nieważne. Było, minęło.
Kleciłem te homilie, pisywałem mądre artykuły
do naszego diecezjalnego miesięcznika, czasem
dałem coś do tygodnika, robiłem naprawdę
niezgorszą robotę. Pokazywałem, że można być
inteligentnym, oczytanym i wierzyć. Że
wszystko da się złożyć w całość, że można w
XXI wieku wyznawać Boga i uczestniczyć w
świecie. Z ładną fotką na naszej internetowej
stronie: taki uduchowiony, a jednocześnie z
błyskiem inteligencji w oku. Łączący ogień i
wodę. Głęboką duchowość i żywą inteligencję.
###
Czy to takie złe?
Że trochę trzeba było naginać sprawy, że
pewnych rzeczy się nie mówiło? Nie bądźmy
tacy skrupulatni. Wszyscy naginamy, ale właśnie
tak trzeba: przykrawać świat do ideału,
przymuszać się, dopychać.
Nie wiem, kim pan jest z zawodu, no ale
przecież, na ile procent ma pan przekonanie do
tego, co robi? Że przyczynia się do budowy ładu
tego świata? Siedemdziesiąt? No to już dużo. To
ja byłem przekonany na jakieś dziewięćdziesiąt
pięć. Prawie sto.
No ale zostałem wybrany. Albo może sam to
wymogłem? Wymusiłem?
Dobrze, przepraszam, wiem, że to niejasne, to
może opowiem od początku.
Od młodości szukałem Boga i chciałem być Mu
wierny, i składając śluby, nie miałem
wątpliwości: to jest moja droga.
Dobra, brzmi to jak jakieś zapiski świętego
naiwnego, ale naprawdę tak było. Moi znajomi i
przyjaciele patrzyli na moją decyzję z uznaniem:
###
oto wybierałem najlepszą cząstkę, oto
pokazywałem, że można życie swoje poświęcić
do końca. Pan trochę młodszy, widzę, ale musi
pan pamiętać tamte lata: Kościół w rozkwicie,
jaśniejący chwałą, splendorem. Ale też
sensowny. To był wspaniały czas!
Tradycja naszego zakonu, staranny rytuał był jak
oprawa drogocennego klejnotu. Można było
zatopić się w śpiewie, w modlitwie, zatracić… I
przecież wszedłem w to całym sobą.
Ale im głębiej wchodziłem, tym silniejsze było
marzenie dotarcia do jakiegoś rdzenia, jądra. Im
bardziej olśniewające zdawały mi się rytuały,
tym mocniejsze pragnienie, by oczyścić to
wszystko z choćby najpiękniejszej, ale jednak
doczesnej domieszki, by stanąć twarzą w twarz.
Chciałem zedrzeć wszystkie zasłony, odrzucić te
kulturowe sztuczki, wszystkie te protezy, no bo
one owszem, prowadziły do czegoś, co można
nazwać od biedy doświadczeniem religijnym, ale
czym były w istocie? Wytwarzaniem sacrum.
Przekonywaniem samego siebie, że On jest. A ja
chciałem uzyskać pewność. Właśnie taką
###
matematyczną. Bez dodatku liturgii, nastroju,
wzruszenia. Niezależną od woli. Chłodną i
precyzyjną. Nie ze spekulacji płynącą, tylko z
usłyszenia mocnego i twardego: Ja Jestem!
Nie interesowały mnie dowody z piękna
przyrody, czy ze sztuki. Co mnie obchodzi, że
„zatoka lasu zstępuje w rytmie górskich
potoków…”, że papież się wzrusza? Ja też się
wzruszałem, chodziłem po górach, trzymając
różaniec w dłoniach splecionych na plecach. Ale
mnie chodziło o pewność! Przeglądałem
papieskie zapiski – znaku takiej pewności, jakiej
pragnąłem, nie znalazłem.
Pan wie, że to wszystko dęte, z tymi
doświadczeniami mistycznymi naszego papy?
Ano właśnie, widzę, że pan też oczytany.
Niczego, niczego w jego zapiskach nie ma.
Kapciowy papieża złamał testament, nie
zniszczył jego notatek, dał do druku i stało się
jawne, że tam – pusto! Wszystko takie…
proboszczowe, łagodne.
Kartkowałem „Dzienniczek” siostry Faustyny.
No ale ona też ewidentnie prowadzona była
###
przez rytuał, modlitwy, lektury, czynione nie bez
wysiłku przez tę prawie analfabetkę, przez święte
obrazki, rzeźby, jakie oglądała.
Zna pan sprawę, nie wzgardził pan zapiskami tej
prostej dziewczyny? Oj, widzę, że pan też
poszukiwał! No to pan wie, że jak jej się tam
objawiają święci, to albo pod postacią rzeźby z
jakiejś kaplicy, albo oleodruku. Jest msza,
przeistoczenie, a ona widzi na ołtarzu Dzieciątko
Jezus, bo to akurat Boże Narodzenie i pewnie
obrazków się naoglądała. To ja tego nie
chciałem. Nawet te formułki modlitw
podyktowane jej z góry to pochodzą z papieskich
dokumentów. Nie wiedział pan? Przecież to
„ofiaruję Tobie Ciało i Krew, duszę i Bóstwo” to
z watykańskich papierów. No i to jest w
porządku, niech to współgra, dlaczego miałoby
nie współgrać, ale ja pragnąłem pewności
oczyszczonej, odartej z ludzkiej woli, szukałem
czegoś nawet czystszego niż mistyczne
doświadczenie…
No przepraszam, plączę się, idę na skróty, ale
chcę zdążyć, droga przed nami nie za długa…
###
No więc mnie nie chodziło o takie
wyprodukowanie w sobie Boga; obaj wiemy, że
umysł wyposzczony, udręczony, ze
skumulowaną uwagą jest w stanie to zrobić.
Przecież w Wielkim Tygodniu, po Wielkim
Poście, wygłodniały, wymęczony niedospaniem,
miewałem jakieś wizje, umiałem sobie
wyobrażać Mękę Pana tak wyraziście, że
imaginacja mieszała mi się z realnością, że
prawie przekonany byłem o tym, że oto doznaję
objawienia… to wszystko było mało, za mało.
Poza tym, niech się pan nie oburza, sam
widziałem, jak moje piękne słowa rodziły Boga
w innych, jak robiło się nagle mistycznie i
wzniośle, jak byłem w stanie ze słów stworzyć
Jego, przywołać Go, przekonać, że oto nadszedł i
jest między nami. I może naprawdę przychodził.
Ale ja chciałem uzyskać pewność matematyczną.
Oczyszczony z gry wyobraźni dowód. Na
zasadzie tak – tak, nie – nie. Dowód na to, że
wybrałem słusznie.
Że co? Że doświadczenie mistyczne? No nie
wiem, ja chciałem czegoś, co nie będzie
###
subiektywne. No a przecież święta Teresa z
Avilla i jej zjednoczenie z Bogiem – to po prostu
jest tak niepokojąco seksualne, podobnie zresztą
jak Bernini, no nie, temu nie można ufać. Toć to
czysta sublimacja.
Że noc Pascala? Ha! Widzę, że chodziliśmy
podobnymi ścieżkami. Ale cóż Błażej i jego
pamiątka? Zgoda, obaj możemy sobie
wyrecytować, trochę mrowienia na plecach to
wznieci: „Ogień. Bóg Abrahama, Bóg Izaaka,
Bóg Jakuba, a nie filozofów i uczonych”. Ale
czy nie dlatego zaszył to sobie w płaszczu, bo
wcale nie był pewny i musiał się utwierdzać tym
talizmanem, bo bał się, że to wszystko wietrzeje,
pokrywa się kurzem codzienności.
Wstępując do klasztoru, porzucałem moją na
wpół szaloną siostrę, zostawiałem jej matkę,
naszą matkę, ale nie uciekałem. Naprawdę! Tak
mogliby powiedzieć ci, którzy nie wierzą. Nie
uciekałem, tylko szedłem ku większemu dobru.
Modliłem się: idę ku Tobie, Panie, ale błagam o
znak, o potwierdzenie, że to nie była ucieczka,
###
imaginacja, lecz powołanie. Daj znak, bym
przekonał się, że kobiety, których nie zaspokoję,
lubieżne uśmiechy, których nie odwzajemnię,
łona, których nie zapłodnię, że odrzucenie tego
wszystkiego naprawdę miało sens!
„Błogosławieni, którzy nie widzieli, a
uwierzyli”.
Oj, jaki naiwny byłem, buntowałem się, nie
wiedząc, jakim błogosławieństwem jest właśnie
– nie widzieć!
Błogosławieni, którzy nie widzieli!
Pragnąłem dowodu, żądałem, ale nie takiego, że
się powzruszam i sobie coś wyimaginuję.
Żądałem dowodu. Pewności. Z błyszczącymi
oczyma zwracałem się do starszych wspólnoty,
pytając o ich doświadczenie Boga. Ale oni
serwowali mi papkę, jaką sam byłem w stanie
sobie stworzyć, częstowali mnie opowieściami,
świadczącymi raczej o ich tkliwości i podatności
na wzruszenia, niż o tym, że Pan im się ukazał.
Dyktowałem warunki? Trochę tak.
Nie chciałem, by zjawił się pod postacią znaną z
obrazów, by zstąpił z wielkiego fresku „Jezu,
###
ufam Tobie” i boso kroczył ku mnie. Takie
widzenia można w sobie wzbudzać i nie są to
naprawdę rzeczy trudne.
Nie chciałem, by kojarzył się z liturgią, z
czytaniami, by wyrastał z pobożności. O nie.
Słyszałem: jest! Przyszedł, objawił się komuś.
Biegłem z nadzieją i co znajdowałem? Znów
sentymentalne opowieści albo twory zrodzone z
wyobraźni. Nasz klasztorny mistyk, który zmarł
w tak zwanej opinii świętości, i jego
zachwalanie, że można doświadczyć realnego
przeistoczenia i przyjmując Ciało i Krew
Chrystusa naprawdę poczuć w ustach w miejsce
chleba i wina smak krwistego mięsa. Jego
zachęty, by uruchomić wyobraźnię! O nie, nie o
to mi szło. Tym bardziej, że miałem w pamięci
hymn Akwinaty, że mylą się wzrok i smak! Ze
złością odrzucałem takie koncepty.
Przyjechało do nas tych dwóch klaunów z
Brazylii, rozradowanych braciszków,
pracujących w slumsach, co to kładli pół
kościoła, chodząc z monstrancją i nakładając na
ludzi dłonie. Też biegłem za nimi, chociaż lata
###
nauczyły mnie, by podchodzić do tego
sceptycznie.
Pan też te sprawy badał? No tak, stąd ten
uśmiech. To widział pan to, co ja: pokładali się
ludzie od dotknięcia rąk tych rozchichotanych
współbraci z Ameryki Południowej.
Odpocznienie w Duchu. Ale przecież to niczego
nie dowodzi! Oprócz tego, że można wmówić to
i owo. Dotknął mnie jeden z nich, ten niższy, i
nic. Że miałem blokady? Może i miałem, bo nie
chciałem takiego dowodu na istnienie Boga, bo i
tak bym go nie przyjął.
Marzyłem o objawieniu się rdzenia, sedna,
wstrząśnienia takiego, jak gdy dostaje się cios w
ogonową kość i nagle czuje się prąd idący przez
cały kręgosłup.
Nie wiedziałem, czego żądam.
Mniszka przysłano do naszego klasztoru, gdy
jego choroba była już mocno zaawansowana i
mógł go ocalić tylko cud. Cud i intensywne
leczenie dostępne tylko w Instytucie Onkologii.
Oczywiście, słyszałem już co nieco wcześniej o
###
nim: w końcu naszych klasztorów nie jest znów
tak wiele, więc coś tam obijało mi się o uszy o
tym egzaltowanym, urodziwym młodzieńcu.
Dziwny to był chłopiec: mizernej kompleksji,
delikatny, kędzierzawy – chemioterapia nie
zniszczyła jego fryzury, spod której wyzierały
błyszczące, ciemne, intensywnie niebieskie,
granatowe prawie oczy. Piękny na sposób prawie
dziewczęcy. Mniszek, ale po święceniach, jak
najbardziej, więc i kapłan.
Nazwałem go sobie najpierw w duchu:
kominiarczyk, chyba przypominał ilustrację do
którejś z bajek z dzieciństwa. Kiczowaty, piękny
młodzieniec.
O urodzie wręcz onieśmielającej.
Gdy pierwszy raz znalazłem się z nim sam na
sam w rozmównicy, poczułem wielkie
zmieszanie. On komplementował mnie za jakiś
artykuł na temat misterium Wielkiego Piątku, a
ja, osobliwie onieśmielony, bałem się podnieść
na niego oczy! Przeor skierował mnie, bym
zaproponował mniszkowi jakieś lektury
stosowne do jego rozwoju duchowego, a on
###
patrzył, patrzył i zamiatał swoimi rzęsami
długimi i gęstymi niczym jakieś firany, patrzył
oczyma ciemnymi, intensywnie niebieskimi,
prawie granatowymi, a mnie nagle było do
płaczu i śmiechu jednocześnie. Tak, bo on był
tak piękny, jak z kreskówki, że aż śmieszny w
tym przerysowaniu, w tej urodzie nieziemskiej!
Czułem elektryczność, jaka między nami
przebiega, a może to impulsy biegły tylko ode
mnie do niego w odpowiedzi na ten zew
piękności, każący łkać i śmiać się jednocześnie.
Nigdy wcześniej mi się to nie przydarzyło, niech
pan mi uwierzy, naprawdę, nie mam takich
skłonności, zresztą, nie chodziło tu o erotyzm,
ale jakąś taką emanację piękna, skumulowanego,
że aż nierealnego, zdawałoby się nie do
urzeczywistnienia tu, na Ziemi. No i to jego
zachowanie: jakby nieświadom był, że przybywa
z innego wymiaru, z innej galaktyki!
Był kwiatem rzeczywiście nieco egzotycznym:
owocem miłości Francuzki do Polaka,
solidarnościowego emigranta, który w Paryżu
###
zawrócił w głowie studentce marzącej o zmianie
świata. Polak, Słowianin, a więc prawie
Rosjanin, a takich paryżanie kochają, był dla niej
przedmiotem bezbrzeżnej adoracji. Dała więc mu
się zapłodnić…
No a potem emocje opadły, oboje przeżyli
rozczarowanie samymi sobą, no i mały Karolek
został na świecie zupełnie sam. Porzucony przez
matkę, która chciała jak najszybciej wymazać ten
epizod ze swej pamięci, porzucony przez ojca,
który coraz wyraźniej zdawał sobie sprawę, że to
nie było zauroczenie Francuzką, lecz tą całą
otoczką: klimatem, dobrobytem, elegancją,
zachodnim stylem, Francją. Pięknymi ubraniami,
higieną, stołową zastawą, wzornictwem. Karolek
nie kojarzył się więc obojgu najlepiej, ot, owoc
chwilowego nastroju, wspominanego ze
wstydem uniesienia, złudzeń. Więc po
kilkuletnich perypetiach, podrzucaniu go z domu
do domu, przechowywania przez różne ciotki i
znajomych, wreszcie, gdy przyszedł słynny rok
89, wrócił do Polski.
###
Mówiąc lepiej po francusku niż po polsku,
zdumiony przepoczwarzającym się krajem, który
wychodząc z komuny przeżywał bazarowy
rozkwit, stał się mały Karol, noszący imię
Papieża-Polaka, młodzieńcem dziwnym wielce.
Uderzająca uroda przysparzała mu wciąż nowych
adoratorek, lecz on tą swoją łamaną polszczyzną,
do której wrzucał od czasu do czasu francuskie
zwroty, prezentował siebie jako bardziej
katolickiego i bardziej polskiego niż całe
otoczenie.
Jakże to musiało być irytujące w liceum! Mogę
sobie wyobrazić, bo gdy posłuchałem go teraz,
posłuchałem, jak dziwacznie mówi o Bogu,
jakby tłumaczył coś z francuskich książek, jakby
przekładał na nasze, posługując się gotowymi
szablonami, a w dodatku wierzył w każde słowo,
opukiwał je, osłuchiwał. Gdy słyszałem, jak
mówił „Zdrowaś Mario” z tym nieznośnym
francuskim „r”, jak wypowiadał „łaskiś pełna” z
tym „ś” jakimś miękkim, ludowym jakby, to aż
mnie skręcało. Brzmiało to jak przedrzeźnianie
nas, a jednocześnie wypowiadane było z takim
###
przekonaniem, jakby podawał do wiary każdy
wyraz Pozdrowienia Anielskiego, jakby
przekładając z łaciny, z francuskiego, za każdym
razem delektował się tymi słowami, wsłuchiwał
się w nie, zachwycał.
Wyobrażam sobie, jak drażnić musiał swoich
rówieśników ze szkoły, gdy nagle – a przecież
wtedy musiał mówić po polsku jeszcze bardziej
niezdarnie – wyskakiwał im z deklaracjami
wiary, wiary głębokiej, ale dziecięcej
jednocześnie.
Przybywał z kolorowego Zachodu:
hedonistycznego, zanurzonego w konsumpcji,
żrącego, lecz wciąż nienażartego, a przynosił
przekaz dziwacznie tradycyjny, podany w
dodatku w takiej nieznośnie powyginanej formie.
No i patrzył teraz na mnie tymi swoimi wielkimi
ślepiami jak z jakiegoś barokowego malarstwa, a
może z japońskich kreskówek: ciemnowłosy,
ciemnooki, karykaturalnie aż piękny z
wydelikaconymi przez chorobę rysami.
Był kwiatem.
###
O właśnie: kiedyś w malutkim kościółku, gdzie
udzielałem ślubu memu kuzynowi, ołtarz
obłożono tyloma liliami, że zapach ich był tak
zmysłowy, tak erotyczny, że aż kręciło się od
tego w głowie i człowiek czuł mrowienie w
podbrzuszu. I msza ślubna zmalała za sprawą
tych pyszniących się kwiatów i rozbuchania
zmysłów, do rozmiarów nudnawego wstępu do
jakichś godowych rytuałów, które miały nastąpić
za parę godzin… Oj, dobra tam, przepraszam,
niech się pan nie śmieje, takie tam księżowskie
wspomnienia. Nie miałem co rywalizować
homilią z tymi rozbuchanymi liliami. Całe
nabożeństwo na nic!...
Fama o umierającym mniszku przywędrowała za
nim i na mszach, tych środowych, odprawianych
przez niego wieczorną porą w bocznej kaplicy,
zaczęło się pojawiać coraz więcej młodych ludzi.
Wycieńczony chemioterapią z wysiłkiem
sprawował liturgię, z trudem unosił kielich,
dokonywał ablucji… Ale przecież przekaz, jaki
płynął z tych nabożeństw był niesłychany: oto
###
Panie, cierpię, ale hołd Ci oddaję, oto niszczeję,
ale będę śpiewał hymn uwielbienia.
Dziwne było to wszystko.
Przeor, zapewne wskutek braku zaufania do
formacji, jaką dawał nowicjat w konkurencyjnej
prowincji, prosił mnie, bym sprawował dyskretną
opiekę teologiczną nad nim i sprawdzał, czy
czasem w swych homiliach nie odchodzi od
ortodoksji. Ale słuchałem i w zasadzie poza
egzaltacją widoczną w oczach panienek, które
oblegały jego msze, niczego niepokojącego nie
zauważałem.
Dziwne to było wszystko!
Mniszek był tak cudownie piękny, że
rzeczywiście chciało się zadać pytanie, czemu
Panie chcesz zniszczyć tak piękny kwiat? Czemu
miażdżysz go cierpieniem? Czemu jedno z
najwspanialszych Twych dzieł chcesz zgnieść i
unicestwić?
Jego ciemne kręcone włosy nad iskrzącymi się
błękitnymi, granatowymi prawie oczyma, blada
twarz i pełne usta – to wszystko miało już
wkrótce zgnić i obrócić się, nie, nie w proch,
###
myślałem, tylko właśnie odrażającą galaretę, siną
napuchniętą kukłę. To piękno, które sam Panie
stworzyłeś, chcesz ze swego niezrozumiałego
kaprysu poddać ohydzie zniszczenia? Czemu?
Jaka z tego ma płynąć prawda? Po co Ci ta
ofiara? Pytałem, zanosząc razem z młodymi
modlitwy za mniszka.
No bo w naturalny sposób włączyłem się w te
modlitwy z mniszkiem, za mniszka, a potem, gdy
już nie starczało mu sił, koncelebrowałem z nim
środowe msze. Pomagałem unieść kielich,
prowadziłem drżące ręce, przewracałem strony
mszału.
Stałem za ołtarzem – starzejący się, łysawy,
przebrzmiały, i patrząc w roziskrzone oczy
młodych dziewcząt i chłopców, zadawałem sobie
pytanie, w co oni wierzą, co oni w tym
wszystkim widzą.
A oni modlili się o cud! Tak – o cud uzdrowienia
mniszka! O to, by – choć rokowania lekarzy były
jak najgorsze i nie pozostawiały wątpliwości, co
do bliskiego końca – by Pan cofnął wyrok. I
przecież mniszek opowiadał o tym. Deklarował
###
w homiliach i modlitwach improwizowanych
podczas mszy i w czasie wystawienia
Najświętszego Sakramentu, że cały jest w rękach
Pana, że każdy z nas jest w rękach Pana i to od
Pana zależy, co z nami uczyni. I rzeczywiście,
zaciskając prawie do bólu dłonie splatane do
modlitwy, te wszystkie panienki i młodzieńcy
błagali o cud. O jawną ingerencję Boga.
Och, gdyby żarliwość modlitw przekładała się na
ich skuteczność! Żar, z jakim modlono się o
mniszka, zdołałby stopić kamienne serce. Do
dziś mam przed oczyma pochylone klęczące
sylwetki tych dziewczyn, które po mszy, gdy
wycieńczony mniszek odchodził do zakrystii
długim ceglanym korytarzem, zostawały w
kaplicy i patrząc na prosty metalowy krzyż, z
napiętymi twarzami błagały Pana o zmiłowanie,
o cofnięcie wyroku.
Stopiłyby kamienne serce, ale nie serce Pana!
Nie wszyscy podzielali zachwyt mniszkiem.
Ojciec Alojz był wyraźnie wściekły na kult, jaki
rozwijał się wokół chorego. No i co z tego, że
###
umiera? Przecież wszyscy umieramy! Czy z
faktu jego urody coś wynika? – sapał ten
stutrzydziestokilogramowy mnich i, nie
dostrzegając w naszych oczach aprobaty,
zapluwając się prawie, ciągnął – to niby co?
Brzydcy mogą umrzeć, a ten urodziwy
młodzieniec nie? I trząsł tym swoim kałdunem
wielkim, ledwie związanym sznurem. Jak
wściekły byłem na Alojza. Owszem, ceniłem go
dawniej za zachowywanie zimnej głowy i ostre
sprzeciwianie się egzaltacji niektórych
współbraci: wspaniale gasił histerię i sprzeczne z
ortodoksją i zdrowym rozsądkiem uniesienia, ale
tu jednak przesadzał z oschłością.
Chciałem cudu, chciałem, by Pan cofnął swój
wyrok i ocalił chłopca. Ocalił chłopca i dał znak!
Ale cud nie przychodził.
Mniszek wracał z kolejnych operacji,
inwazyjnych badań, popłakiwał z bólu,
oblepiony plastrami z morfiną, opowiadał o
męczarniach, jakim podlegał na operacyjnych
stołach. Robił to na swój mniszkowy sposób.
###
Mówił, jak czuł jedność z krzyżowanym
Chrystusem, jak sądził, że to już koniec, że nie
wytrzyma z bólu, ale przychodziły następne fale
cierpienia, a on zdawał sobie sprawę, że to via
crucis, niekończąca się, pełna stacji bólu. Jak
leżał nagi i ogołocony, i myślał o z szat
obnażeniu, jak wwiercano się w niego, a on czuł
się jakby włócznia wbijała się w jego ciało.
Ale przecież nie chciał umierać. Jak on kochał
życie! Był kwiatem cudownym nie tylko
zewnętrznie, ale i duchowo. Wrażliwość na
piękno – muzyki, przyrody, rzeczywiście nie
udawana, wyostrzona świadomością zbliżającego
się końca, powodowała, że przeżywał
rzeczywistość o wiele bardziej intensywnie niż
my i faktycznie raz po raz zadziwiał
ekstatycznym prawie zachwytem dla rzeczy,
które zwykliśmy mijać z obojętnością. A jednak,
gdy on powiedział: „patrz”, to spełniało się i
oświetlał jakiś wycinek rzeczywistości, fragment
pieśni, czasem jakiś zwrot w modlitwie. Na
wszystko to patrzył roziskrzonymi oczyma
###
skazańca, ale takiego, który nie czuje złości na
kata.
Marniał w oczach, lecz nie przestawał
zaszczycać świata opowieściami, jak wspaniały
jest Pan! Z tym, że jego środowe msze
spowszedniały jakoś, coraz mniej młodych
przychodziło na nie, aż wreszcie została
gromadka wpatrzonych w niego dziewczątek, co
to w tym delikatnym młodzieńcu odnajdywała
swoją baśń o subtelnych, eterycznych
mężczyznach, z którymi można nawiązać
porozumienie duchowe. W końcu przeor, widząc
nikłe zainteresowanie naszym mniszkiem i jego
mszami, ale odpowiadając także na głosy
krytyków, których przybywało, wygasił sprawę:
najpierw pozwalając odprawiać liturgię na
zmianę z ojcem Robertem, potem w ogóle
odbierając mniszkowi stałe godziny posługi.
Zresztą, w związku z postępującym osłabieniem,
coraz gorzej szło mu odprawianie mszy, została
mu więc raczej koncelebra.
###
Gdy odprawiał mszę, a pod koniec nie miał
nawet siły podnieść kielicha, to uśmiechał się z
zakłopotaniem, gdy coś mu nie szło, a
jednocześnie dodawał ten swój wniebowzięty
grymas, jakby przypominał sobie o teatrze, jaki
serwował, że niby współuczestniczy w męce
Chrystusa. Męczyło mnie to i złościło. Owszem,
czasem wchodziłem w to, ale częściej
traktowałem jako pocieszanie się w tej
przegranej walce. Skoro nie ma cudu, o który tak
się modliliśmy, to udawajmy, że cud dzieje się
teraz, w czasie mszy? Słabe to było.
Panie – pytałem – czemu nie cofniesz wyroku?
Czemu nie posłużysz się mniszkiem dla
wzmocnienia naszej wiary? Jaką korzyść
będziesz miał ze zniszczenia swego kwiatu?
A skoro nie chcesz go ocalić, czemu nas
zwodzisz i skłaniasz do modlitw? Po co łudzić
się nadzieją i tracić godziny w kaplicy? Po co
ciągnąć tę komedię?!
Skłaniałem często głowę, unikałem wzroku
mniszka, bo bałem się, że wszystkie moje
###
uczucia, wszystkie myśli mam wypisane na
twarzy. A sam się ich bałem.
Chodziłem wściekły po krużgankach i
odmawiałem różaniec. Bardziej chyba za siebie,
by Pan usunął z mego serca złość i zwątpienie,
niż za niego. No bo cóż tu mogło pomóc? Widać,
że rak to rak i nie poradzisz, choćbyś
najpiękniejszą liturgię sprawował.
Złościły mnie te jego dziękczynne modlitwy
składane po kolejnych operacjach.
I przecież kiedyś wieczorną porą, przechodząc
koło refektarza zobaczyłem zapalone światło. To
mniszek, który miał pozwolenie na specjalną
dietę, szykował sobie jakąś potrawę. Ucieszył się
na mój widok, blado uśmiechnął i gestem ręki
zaprosił do środka. Na desce leżały plastry
łososia, które mniszek skrapiał ściskając
przekrojoną na pół cytrynę. Tak po prostu –
zgniatał połówkę owocu i pozwalał, by sok
ściekał po dłoni i przegubie na ryby. Z jakąż
rozrzutnością to czynił, jakbyśmy rzeczywiście
żyli w południowych krajach i cytrusy były tanie
jak kartofle. Popatrzyłem na niego z przyganą, a
###
on uśmiechnął się i odkładając wyciśniętą
skórkę, oblizał wnętrze dłoni i roześmiał się
dziwnie. Roześmiał się i powiedział:
– Widzisz, zdarzył się cud! Wymodliliśmy to. Ja
tyle, tyle już żyję. Lekarze przepowiadali mi pół
roku, a ja, chwała Panu, ciągnę już cztery lata!
Cztery lata z wami.
– Z nami dwa – sprostowałem.
– No tak, z wami dwa, ale dzięki – ciągnął
mniszek z iskrzącymi się oczyma – wielkie
dzięki, wielkie!
– Merci – dodał, składając usta w dzióbek i
uśmiechnął się przecież pamiętając, jak
wytykałem mu jego francuskie naleciałości:
akcent i wtrącane czasami zwroty. Zresztą on
dość oryginalnie mówił po polsku, jakby na
nowo odkrywał wyrazy: wydobywał je ze
słownika i pokazywał światu. Oj, mówiłem już o
tym, tak? To było niesamowite!
– Merci – powtórzył słodko, ale za chwilę
poważniejąc, złamanym głosem powiedział: –
Wczoraj znowu miałem chwilę słabości. Bo
ciężko będzie stąd odchodzić. I wiesz, gdy
###
rozmawiałem z moim tatą, zacząłem płakać. A
przecież nie trzeba, nie trzeba.
Popatrzyłem na połówkę wyciśniętej
nonszalancko cytryny, leżącej obok płatów
łososia jak na jakiejś martwej naturze sprzed
wieków, i poszedłem do siebie, zostawiając
mniszka z jego kolacją.
Więc to tak miało się skończyć?! Taki cud miał
się zdarzyć? Lekarze dobierają coraz lepsze
środki, ojciec mniszka też uruchomił swoje
wpływy. Dwoją się i troją medycy, znajomi z
liceum zrzucają na amerykańskie specyfiki
prawie że szmuglowane z zagranicy, a mniszek o
cudzie? Co to za cud? To ma być upragniony
dowód?
Zanotowałem w moim dzienniku. Wyraźnie,
jednoznacznie: „Przestać się modlić za mniszka?
Czemu nie!”. Tym moim wyraźnym,
kaligraficznym prawie pismem, z którego byłem
tak dumny.
Po cóż się modlić, skoro to, co mniszek ma za
cud, jest zwykłym działaniem medycyny,
###
wynikiem różnorodnych splotów okoliczności,
zmiennych danych, reakcji chemicznych
zachodzących w organizmie pod wpływem
stosowanych leków. Czyż otaczanie tego
religijną otoczką nie jest aby fałszowaniem
rzeczywistości? Zostawmy to, co cesarskie
Cezarowi, a to co boskie – Bogu.
Zapisałem to moje „Czemu nie!” – i poczułem
ulgę. Ekonomia duchowa przede wszystkim. Nie
marnujmy energii tam, gdzie jej nie potrzeba.
I przecież potem, trzy dni potem, gdy wracałem z
krótkiego wypadu do Gdańska, to już w metrze,
dokładnie to pamiętam, była godzina 15:00, więc
wtedy pomyślałem sobie z goryczą i
szyderstwem: I co, Panie Boże, poniechałem
modlitw, jakoś przestałem go wspierać, i nic! A
to akurat powinno wszystko wygasnąć.
Najwyższy czas. Trzeciego dnia wylazł z
wielkiej ryby na brzeg, trzeciego
zmartwychwstał… A tu jakoś się nie wypełniło:
nie modlę się, a mniszek żyje. A ku ku! Takie to
cuda.
###
Jechałem metrem, ubrany po cywilnemu,
wzdychając i śmiejąc się pod nosem – znów będę
siedział z mniszkiem i słuchał jego pięknych
słów o cudach-niewidach, ale przynajmniej już
wyzwolony od tych złudzeń. Po prostu, po
męsku go będę wspomagał, jak każdego chorego,
żadnego tam nosiciela Bożej prawdy. Trzymaj
się, stary. O, tak, z delikatnym poklepaniem po
plecach, z umiarem.
I co, już domyślił się pan. Słaby suspens? Od
razu pan wiedział? No co, mam tu odegrać panu
scenkę, jak jadę sobie metrem, wsłuchując się w
komunikaty o kolejnych stacjach wygłaszane
przez lektora od dubbingu, jak odstawiam te
swoje durne dylu dylu na badylu wobec Boga i
słyszę piknięcie telefonu?
Jak mam niby opowiedzieć, co czułem, gdy
przeczytałem esemes od furtiana: „Karolek nie
żyje”.
„Karolek nie żyje” – rozumie pan, nie żadne tam,
odszedł do Boga, zasnął w Panu, tylko: nie żyje!
Nie żyje, nie ma go. Koniec!
###
Chce pan koniecznie wiedzieć, jak to jest?! Tak,
właśnie tak, jak sobie wymarzyłem: jakbym
dostał cios w kość ogonową.
Muszę opowiadać? Ale ten wewnętrzny skowyt
połączony ze śmiechem jest nie do
opowiedzenia! Ten brak tchu, to nagłe
osłabienie! Wyszedłem z metra, łzy napłynęły mi
do oczu, coś chwytało za gardło. Chciałem wyć,
szarpać się, biec, ale jednocześnie byłem
osadzony w miejscu. Wydawało mi się, że coś
mnie obejmuje w pół i ściska.
A przy tym jakieś głupie myśli, durne
wyobrażenia. Że oto mniszek wpychany w
świetlisty tunel, broni się i mówi – czyż ta
lekarka nie powiedziała o jego niesłychanej woli
życia? – że nie chce odchodzić. I – co za
idiotyczna, skażona moja wyobraźnia – powołuje
się niczym w Milionerach, tak, w tym
teleturnieju – powołuje się na telefon do
przyjaciela. I szatan? Bóg? No, jeśli szatan, to
ten taki z księgi Hioba, przekomarzający się z
Panem, z uśmiechem mówi do konającego,
przestraszonego mniszka, przesuwającego się w
###
tunelu: no dobrze, możesz postawić na
przyjaciela. Jeśli się za ciebie modli, zostaniesz
jeszcze na ziemi!
Co za szaleństwo! Skąd te obrazy?! Dziwi się
pan? Ale tak właśnie było. Sam byłem
zdumiony: w takim momencie mieć głowę
zaśmieconą obrazami z telewizji!
Mniszek mógł właśnie też tak to postrzegać:
może w innych dekoracjach, w innym sztafażu,
ale mógł sądzić, że moje modlitwy będą go
trzymać tu. Że jestem gwarantem jego trwania!
Przecież dziękował mi za to, przecież chciał,
bym wiedział, że ten cud, cud jego
przedłużonego życia, jest moją zasługą!
Wierzył, że moje modlitwy go utrzymają. Jak
Pan Bóg wyciąga grzeszników z przepaści na
różańcu, tak mniszka będą unosiły moje modły.
No i co? Przestały unosić!
Telefon do przyjaciela? Dobra, sprawdzamy.
Śmiech, buczenie z aparatury pokazującej, że
wrong answer, wrong answer czy też... jak to
leciało w tym programie prowadzonym przez
###
gościa, co to reklamuje proszki do prania? –
Zonk! O! Śmiech i – Zonk!
I oto dusza mniszka unosi się nad skręconym w
ostatnim paroksyzmie bólu ciałem, opuszcza swą
celę, pełną modlących się poruszonych braci,
wznosi się ponad imponujący konstrukcyjnie
dach naszej świątyni i szybuje nad światem,
jeszcze trochę trwa, nim pożegna się z nim, leci
mniszek ku mnie, do metra, zdziwiony,
zaskoczony. Telefon do przyjaciela nie
wypalił?...
Wyszedłem z podziemia, na dworze zaczynała
się wiosna i oszałamiające zapachy i aromaty
zwiastowały koniec zimy, z martwej ziemi
łodygi zwiastowały nowe życie. A ja
zamroczony, słaniałem się na nogach.
Panie, com ja uczynił?! Panie, coś Ty mi
uczynił?
Chciałem dowodu, pewności jak to, że trzy i
siedem daje dziesięć? No to dostałem.
Żadnej wymówki. Moje warunki zostały
spełnione. Chciałem dowodu na moc modlitwy.
Bardzo proszę! Chciałem to mieć, oczyszczone z
###
wszelkich spekulacji, nierozmyte w lirycznym
wielosłowiu, nie będące interpretacją, tylko
twardym doświadczeniem? No to mam.
Czuć smak zdrady na końcu języka, a
jednocześnie mieć wreszcie pewność. Kto
zobaczy oblicze Boga, nie przeżyje. I mnie w
popiół obracasz, ukazując siebie.
Chciałem cofnąć to wszystko, to moje zaparcie
się, jakoś wytłumaczyć, wmówić sobie, że to nie
tak, że ja wcale nie chciałem, ale w torbie
przewieszonej przez ramię, przypominającej
chlebak z harcerskich czasów, był mój notes z
twardym i jednoznacznym postanowieniem:
koniec modlitw za mniszka… i przecież z
matematyczną precyzją, gdy szyderczo
odliczyłem trzy dni, zapiszczał sygnał w
komórce zwiastujący straszliwy esemes. Nie da
się niczego cofnąć, poszukiwaczu prawdy.
Niczego wyinterpretować.
Panie, czy rzeczywiście tak musi być? Że
musiałem zdradzić, by Cię poznać?
###
Czy tak zawsze jest? Że tylko zdrajcy widzą
Ciebie i zdobywają pewność?
Że ci, którzy domagają się twardych dowodów,
ci, którzy nie zadowalają się pięknymi słowami,
którzy zapierają się takiej prawdy, mogą ujrzeć
Twój majestat. Twój majestat i swoją nędzę.
Szedłem do klasztoru. Wracałem. Tylko po co?
Pomodlić się nad ciałem mniszka? Przecież to
jakaś komedia: on – oczyszczony, już wiedział.
On – oczyszczony, wędrujący do Pana wśród
anielskich chórów, przejrzał mnie. I cały ten
teatr, który chciałem odprawiać nad jego
zwłokami – na cóż on komu?
Ufny mniszek wskazał na mnie, przekonany, że
zaraz wszystko się odmieni, że to takie proste,
zaraz moja modlitwa go ocali… No i się trochę
zdziwił, Zonk! Zonk! Zonk! Współbrat zawiódł,
niestety! Telefon do przyjaciela zmarnowany!
Szedłem, mijałem mur pokryty religijnym
graffiti, znak, że nasz zakon tak cholernie
nowoczesny jest.
###
Szedłem i czułem obawę, że na mej twarzy
zaczyna rysować się jakiś grymas podłości. Co
to, co to się stało? Jak to czytać?... Panie Boże,
Jezu – chciałem zwrócić się jak za dawnych lat,
jak wtedy, gdy z różańcem w ręku biegałem po
górach, gdy mogłem po kumpelsku, żartobliwie
zwracać się do Ciebie, gdy wydawało mi się, że
razem przejdziemy przez życie i nic nas nie
rozłączy. Jezu, mówię. Ale co mam rzec? Że
ufam Tobie? Skoro tak nawaliłem, skoro, no, nie
ma żadnego tłumaczenia, żadnej ekskuzy!...
Nie rozumiałem, Panie, że ten cud się spełniał i
że on może wyglądać tak banalnie jak życie
śmiertelnie chorego człowieka! Ja tego nie
rozumiałem! Ja chciałem więcej! Chciałem, by
rany się zrosły, guzy wchłonęły, by wszystko się
wyprostowało. Tego chciałem. I by komisje
lekarskie przyjeżdżały i się dziwowały, a ja
byłbym kustoszem tego fenomenu. Skromnie
bym się uśmiechał, kręcił młynka kciukami i
mówił: no tak, Pan jest miłosierny, proście o
cokolwiek byście chcieli, a będzie wam dane.
Więc wydałem mniszka na pewną śmierć.
###
I co zyskałem? Matematyczny dowód na to, że
jest Bóg? A może raczej na to, że Panie, tylko
zdrajcy i zaprzańcy mogą Cię oglądać w
prawdzie? Że tylko oni zyskują pewność. Że kto
Cię ujrzy, ten umrze.
O, straszna to wiedza, okrutna. I w zasadzie – nie
do przekazania. Opowiadam to panu, bo pan po
podobnych bezdrożach chyba kroczy, oj,
wyczuwam, nie zaprzeczy pan… Ale przecież to
jest doświadczenie nie do podzielenia, to coś, co
się zamyka, co zalega we wnętrzu i nie da się
wyswobodzić, wypowiedzieć.
Szedłem do klasztoru, do ciała mniszka, i czułem
jak wewnętrznie rozsypuję się w popiół… Bo
duchowo umarłem.
Cóż, że stałem się jedynym, który wiedział.
Wiedział! Który otrzymał od Pana
potwierdzenie!
Cóż, że byłem jedynym, który spośród
wszystkich braci z klasztoru dostąpił
matematycznego objawienia, który nie z
pięknych słów, z bardziej lub mniej udatnych
###
interpretacji swych losów, ale z jawnego dowodu
wprost zyskał pewność.
Więc o to mi chodziło? Do tego miała prowadzić
moja pogarda dla tych wszystkich złotoustych
proroków, dla wznoszących ku niebu oczęta
kapłanów, lekceważenie dla gestów?
Wchodzę do naszego ogrodu, szokującego
wiosennymi woniami ziemi, gdzie gnuśne
korzenie podniecane są do życia, tak, tak,
kwiecień, najokrutniejszy z miesięcy, i nie wiem,
kim jestem: niewiernym Tomaszem, który żądał
dowodu, Piotrem, co się Ciebie zaparł, czy też
może Judaszem, który inaczej wyobrażał sobie
Twoją świętość, więc Cię wydał.
O, nie dodawajmy mu trzosa, z którego
podkradał, nie omamiajmy sprawą trzydziestu
srebrników, nie o to przecież szło. I ja nie
mogłem znieść mniszka i jego świątobliwości,
tego, że ogrywał świat swoimi słodkimi słowami.
Nie mogłem znieść, że to tylko tyle: umiłować
świat i starczy. Nie mogłem znieść zwyczajności.
###
I on objawił się w prawdzie. A ja? Tak jak
Judasz, który stanął przed arcykapłanami i
starszymi, mówiąc: „wydałem krew niewinną”,
tak i ja nagle zobaczyłem, w całej jasności, co
uczyniłem.
Wlokę się korytarzem, schodami na górę,
wchodzę odrętwiały do celi mniszka. Jak zza
szyby dobiegają mnie głosy podekscytowanych
współbraci, że czekał na mnie, że umierał z
moim imieniem na ustach, że mnie wzywał.
Panie, ześlij pocieszenie. Ześlij mniszka, niech
mi wybaczy, niech powie, co mam czynić.
Mniszku, chodź. Odmień moje spopielone serce.
Przytul.
###