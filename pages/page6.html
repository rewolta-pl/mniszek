<div class="book-content"><p>
nie, nie, nie to wygania mnie poza mury
klasztoru.
Słucham? Nie, nie zwątpienie kazało mi opuścić
celę.
Nawet przeciwnie: sprawiła to uzyskana
pewność. Pewność, że jest Bóg. Jest Bóg, z taką
oczywistością jak to, że trzy i siedem to dziesięć.
Z taką.
To ze świętego Augustyna. Ta arytmetyka.
Kojarzy pan?!
Naprawdę?
Niesamowite. I jak tu nie wierzyć w
przeznaczenie. Spotkać w przedziale człowieka,
który zna świętego Augustyna na tyle, by
rozpoznać w tym matematycznym działaniu jego
westchnienia do Boga!
Spotkanie jak Rogożyna z Myszkinem w
wagonie trzeciej klasy kolei
warszawsko-petersburskiej! Tylko kto z nas jest
kim, prawda?...
Oj, przepraszam, tak popisuję się, gadam, bo
namilczałem się ostatnio.
</p></div>